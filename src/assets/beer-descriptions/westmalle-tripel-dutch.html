
  <h2>Complexe en evenwichtige Tripel</h2>
  <p>De Tripel van Westmalle is een helder, goudgeel trappistenbier van 9,5°. Het langzame brouwproces en de nagisting
    op fles leveren een complex bier op, met een fruitige geur van rijpe banaan en een mooie, genuanceerde hopneus. De
    zachte en romige smaak, met een bittere toets gedragen door het fruitaroma, heeft veel finesse en elegantie. Geniet
    ook na van de heerlijk lange en droge afdronk.</p>
  <p>Dit bier wordt meestal geschonken uit flesjes van 33 cl, precies de inhoud van het bijhorende kelkglas. De Tripel
    is ook verkrijgbaar in flessen van 75 cl.</a>&nbsp;Opmerkelijk is dat het bier in deze grotere flessen op een andere
    manier rijpt. De fruitige geur is wat zachter en rijper en het bier krijgt een lichte vanilletoets.</p>
  <h2>Origineel van bij het begin</h2>
  <p>Voor het eerst gebrouwen in 1934, wordt de Tripel van Westmalle wel eens de “moeder van alle tripels” genoemd en
    kreeg als stijl navolging door vele andere brouwerijen. De Tripel van Westmalle ontstond naar aanleiding van de
    ingebruikname van de nieuwe brouwzaal in de abdij. In 1956 onderging het recept&nbsp;nog een aanpassing, maar die is
    sindsdien, dus al meer dan 60 jaar, onveranderd gebleven.</p>

<p>De Tripel kwam bij het assortiment in de jaren 1930. De naam verwijst naar een verdrievoudiging van de ingrediënten van het oorspronkelijke trappistenbier van Westmalle, een idee dat ook andere bierbrouwers overnamen om het type aan te duiden.</p>